Ben şahsen matematiği doğanın bazı gizemlerini çözmede yardımcı bir araç olarak görüyorum. Her bir fonksiyonun, türevler, integraller veya teoremlerin günlük 
hayatımızda bir yerlerde karşımıza çıktığını görüyoruz. "Hocam biz bu denklemi günlük hayatta kullanacak mıyız?" gibi öğrenciler arasında klasikleşmiş soruların da 
abesliğini yavaş yavaş farkediyoruz. Zamanında hocalarımız bize tam açıklama yapmıyordu ileride anlayacaksınız diyorlardı. O konuda öğrencilere hak veriyorum. Çünkü 
beyin bir işin sonucunu ister istemez görmek gayesinde oluyor. Sonucu hemen göremeyince de sıkılıyor ve bırakıyorlar. Ancak sabırlılar işi bırakmıyor ve hayatta başarılı 
oluyorlar. Ki zaten günlük hayatımızda insanların revaçta gördüğü, anne-babaların çocuklarına "benim çocuğum mutlaka bu mesleği yapmalı" dediği bölümlerin -neredeyse- 
tamamı liselerde "sayısal" bölümlerde okutuluyor. Sayısal. Yani sayılarla ve matematikle iç içe bulunan bölümlerde...

Her ne kadar üstte matematiği bilimlerin en üstünü gibi anlatmışsam da, gerçekte matematiği anlamak sadece sabır işidir. Bir teoremi bir çocuk ilk görüşte anlayabilir. 
Başka bir çocuk belki 2. belki 30. tekrarda ancak anlayabilir. Ama üzerine çalışırsa -MUTLAKA- onu anlamayı başaracaktır. Aptal çocuk yoktur, sabırsız ve özen 
gösterilmemiş çocuk vardır. Ben hayatımın her alanında buna bizzat şahitlik ettim ancak konu dağılmasın diye buraya girmeyeceğim. Önemli olan matematiği çok hızlı 
kavrayan, en hızlı işlemi yapan, sınavlarda hep birinci olan, yazılımda yeni insanları bulmak değildir. Ahlakı ve hakkı üstün tutan, işini severek yapan, kendinden 
büyüklere saygılı, insanların zararına olacak bir şeyi engelleme içgüdüsüne sahip, empati kurabilen, insanlara karşı merhametli, zayıfı ezmeyen,
egosuna ve kibrine yenik düşmemiş.. Kısacası "insan" kelimesinin hakkını tam anlamıyla verebilmiş nesilleri bulabilmek asıl sorundur. Eğer böyle bir nesil yoksa; 
bunu yetiştirmek asıl sorundur. Eğer sen yetiştiremiyorsan, yetiştirebileni desteklemek asıl sorundur.

Bu yüzden her ne kadar fen ilimlerine çok değer verilse de, o bölümü okuyanlar üstün tutulsa da, geçmişte de, bugün de, yarın da gördüğümüz ve göreceğimiz gibi;
insanlara zarar veren hiçbir ilim ve teknoloji bize fayda sağlamaz ve sağlamayacaktır. Nitekim Einstein'ın atomu parçalamasından bir müddet sonra atom bombasının 
insanların öldürülmesi için kullanılması gibi; matematiğin ve sair ilimlerin de sosyal ilimler ve sosyal ahlak (toplum ahlakı) gelişmediği sürece ilerlemesinin hiçbir 
anlamı YOKTUR. Önce toplumu eğiten aileler, sonra eğitimciler eğitilmelidirler. Ancak ondan sonra sıra çocuklara gelmelidir. Yeni nesillere güzel ve faydalı şeyler 
aşılayacak bir toplum olmadığımız sürece, dünyada da huzuru bulamayız. Tarihte biz diğer bütün devletlere örnek bir millettik ve yeniden öyle olmalıyız. Bunun için 
çabalamalıyız. 7'den 70'e herkes çabalamalı. Sonra da matematik ve teknoloji alanına ağırlık vermeliyiz. Böylece yıkılmayacak bir gelişmiş devletin nasıl kurulacağının 
tanımını size yapmış oldum. Bu arada bu tanımı yapan ben değildim, yine geçmişten, tarihimizden büyüklerimizin sözleriydi bunlar. Sadece çağımıza uyarlanmış hali.
Bu yazıyı okuyan her kimse, bu günden sonra elini taşın altına koysun ve milleti için neler yapabileceğini düşünsün. İster matematik öğreterek olsun, ister güzel ahlak 
öğreterek, isterse de yol ortasında duran bir taşı yoldan kaldırarak işe başlasın. Ahlakın ve ilimin bir bütün olarak kendisinde tecelli ettiği yakın tarihimizin en
kıymetli ve kaliteli insanlarından birinin sözüyle bu yazıyı noktalıyorum.

"Unutmayınız ki, bir çiçekle bahar olmaz ancak her bahar bir çiçekle başlar."
-Necmettin Erbakan


Burak Can Kart
11.04.2022
